\chapter{La gabbia}

Accantoniamo per un momento la questione di Valka e del mio cuore
turbolento. La sua figura è stata rappresentata in teatro, ma come io
l'ho aspettata, così dovrete fare anche voi. Devo avvicinarla adesso
come ho fatto allora, con cautela, curioso come un azhdarch che giri
intorno al matador. Inoltre, non la rividi più per settimane, salvo che
nell'impressione che aveva lasciato nella mia giovane mente. Invece,
presenziai alla regata di Anaïs, a un altro combattimento nel colosseo e
a due opere dal vivo messe in scena dalla stessa compagnia eudoriana che
si era esibita nel Colosso per lo spettacolo dell'intervallo. Passai il
resto del mio tempo accompagnando i figli del conte nelle loro faccende
e per le loro lezioni, ottenendo il permesso di lasciare il castello
solo in quelle occasioni.

Era come se il conte avesse saputo che volevo andarmene. Non credo lo
sapesse davvero, ma io mi sentivo circondato, rinchiuso come Dedalo
nelle segrete di Cnosso, e come lui rimuginavo nell'ombra della mia
stanza, disegnando nuove immagini sul mio diario. Cosa avevo creduto?
Che il conte si sarebbe interessato alle mie capacità e avrebbe
richiesto i miei servigi? Che sarei riuscito ad affascinarlo e a entrare
al suo servizio con la mera forza del mio carattere? In effetti è questa
la storia che raccontano: che il Marlowe schiavo nel colosseo era
riuscito a convincere il conte a prenderlo al suo servizio e ad arrivare
fra le braccia di sua figlia, oppure dicono che sono stato sedotto da
una strega della Demarchia e votato così all'oscurità. Vorrei poter dire
che è stato così, di essere finito al servizio del conte per una qualche
astuzia da parte mia.

Niente potrebbe essere più lontano dalla verità.

Ero là perché mi ero sconfitto da solo. Ero vittima dei miei stessi
piani, per prendere a prestito un'espressione dell'inglese classico.
Avevo avuto un piano di fuga, quello di comprare un'astronave per
quattro soldi e con una bugia, per farlo mi ero inimicato il solo amico
intimo che avessi mai avuto e non avevo neppure un'astronave da esibire
per tutto questo. Quando ero entrato in quella prigione ero stato così
sicuro che sarei riuscito anche a uscirne. Per un momento avevo
dimenticato chi ero, il segreto del mio sangue. Al colosseo mi ero messo
troppo a mio agio, certo che Had di Teukros potesse fare quello che
voleva.

Eppure, le cose sarebbero potute andare peggio. Avrei potuto essere in
galera.

Avrei voluto contattare i miei amici del Colosso -- Pallino, Elara, Ghen
e Siran... perfino Switch se avesse voluto ascoltarmi -- ma la sicurezza
del palazzo avrebbe monitorato le mie chiamate come monitorava ogni ora
che passavo a oziare nella mia stanza, e qualsiasi discorso riguardo al
comprare una nave avrebbe potuto sembrare un tentativo di fuga. Avevo
acquistato la comodità e ottimi pasti pagandoli con la mia privacy, sia
pure involontariamente avevo barattato il futuro con il presente e, come
su Delos, ero consapevole di trovarmi dentro una gabbia di cristallo.

Solo che questa volta potevo biasimare soltanto me stesso.

Non avrei lasciato Emesh. Ci avevano pensato la mia stupidità, la mia
avidità. Come il dottor Faust avevo voluto il sapere, e come per lui,
quel sapere mi era costato caro e mi sarebbe costato ancora di più.

